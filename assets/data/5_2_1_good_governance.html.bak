<!doctype html>
<html lang="th">
 <head>
  <meta charset="UTF-8">
  <meta name="viewport" content="width=device-width, initial-scale=1">
  <link rel="stylesheet" type="text/css" href="for_act.css">
      <link rel="stylesheet" type="text/css" href="cont_full_version.css">


  <title>พ.ร.ฎ.ว่าด้วยหลักเกณฑ์และวิธีการบริหารกิจการบ้านเมืองที่ดี พ.ศ. ๒๕๔๖</title>
 </head>
 <body>
ประกาศในราชกิจจานุเบกษา
เล่ม ๑๒๐ ตอนที่ ๑๐๐ ก ๙ ตุลาคม ๒๕๔๖
<div class="act-center-text"><br><strong>พระราชกฤษฎีกา</strong><br>
ว่าด้วยหลักเกณฑ์และวิธีการบริหารกิจการบ้านเมืองที่ดี พ.ศ. ๒๕๔๖<br>
<div style="color: red">และที่แก้ไขเพิ่มเติม(ฉบับที่ ๒) พ.ศ. ๒๕๖๒ </div>
<strong>ภูมิพลอดุลยเดช ป.ร.</strong><br>
ให้ใว้ ณ วันที่ ๙ ตุลาคม พ.ศ. ๒๕๔๖ เป็นปีที่ ๕๘ ในรัชกาลปัจจุกัน<br>
------------
</div>
<p class="act-paragraph">พระบาทสมเด็จพระปรมินทรมหาภูมิพลอดุลยเดช มีพระบรมราชโองการโปรดเกล้า ฯ ให้ ประกาศว่า
<p class="act-paragraph">โดยที่เป็นการสมควรกำหนดหลักเกณฑ์และวิธีการบริหารกิจการบ้านเมืองที่ดี
<p class="act-paragraph">อาศัยอำนาจตามความในมาตรา ๒๒๑ ของรัฐธรรมนูญแห่งราชอาณาจักรไทย ประกอบกับ มาตรา ๓/๑ และมาตรา ๗๑/๑๐ (๕) แห่งพระราชบัญญัติระเบียบบริหารราชการแผ่นดิน พ.ศ. ๒๕๓๔ ซึ่งแก้ไขเพิ่มเติมโดยพระราชบัญญัติระเบียบบริหารราชการแผ่นดิน (ฉบับที่ ๕) พ.ศ. ๒๕๔๕ จึงทรง พระกรุณาโปรดเกล้า ฯ ให้ตราพระราชกฤษฎีกาขั้นไว้ ดังต่อไปนี้ 
<br><br><p class="act-paragraph">มาตรา ๑ พระราชกฤษฎีกานี้เรียกว่า “พระราชกฤษฎีกาว่าด้วยหลักเกณฑ์และวิธีการบริหารกิจการบ้านเมืองที่ดี พ.ศ. ๒๕๔๖”
<br><br><p class="act-paragraph">มาตรา ๒ พระราชกฤษฎีกานี้ให้ใช้บังคับตั้งแต่วันถัดจากวันประกาศในราชกิจจานุเบกษา เป็นต้นไป
<br><br><p class="act-paragraph">มาตรา ๓ การปฏิบัติตามพระราชกฤษฎีกานี้ในเรื่องใด สมควรที่ส่วนราชการใด จะปฏิบัติเมื่อใด และจะต้องมีเงื่อนไขอย่างใด ให้เป็นไปตามที่คณะรัฐมนตรีกำหนด ตามข้อเสนอแนะของ ก.พ.ร.
<br><br><p class="act-paragraph">มาตรา ๔ ในพระราชกฤษฎีกานี้ 


<p class="act-paragraph">“ส่วนราชการ” หมายความว่า ส่วนราชการตามกฎหมายว่าด้วยการปรับปรุง กระทรวง ทบวง กรม และหน่วยงานอื่นของรัฐ ที่อยู่ในกำกับของราชการฝ่ายบริหาร แต่ไม่รวมถึงองค์กรปกครองส่วนท้องถิ่น
<p class="act-paragraph">“รัฐวิสาหกิจ” หมายความว่า รัฐวิสาหกิจที่จัดตั้งขึ้นโดยพระราชบัญญัติหรือพระราชกฤษฎีกา 
<div style = 'border: 2px solid #73AD21; padding: 5px;margin: 10px; font-size: small;'>
&nbsp;&nbsp;&nbsp;• รัฐวิสาหกิจ ที่ตั้งขึ้นตาม พ.ร.บ. มักจะขึ้นต้นด้วยคำว่า "การ" เช่น การรถไฟแห่งประเทศไทย จัดตั้งตาม พ.ร.บ.การรถไฟแห่งประเทศไทย พ.ศ.2494 <br>
&nbsp;&nbsp;&nbsp;• รัฐวิสาหกิจ ที่ตั้งขึ้นตาม พ.ร.ฎ. มักจะขึ้นต้นด้วยคำว่า "องค์การ" เช่น องค์การขนส่งมวลชนกรุงเทพ (ขสมก.) จัดตั้งขึ้นตามพระราชกฤษฎีกาจัดตั้งองค์การขนส่งมวลชนกรุงเทพ พุทธศักราช 2519<br>
&nbsp;&nbsp;&nbsp;• รัฐวิสาหกิจ ที่ตั้งขึ้นตาม ประมวลกฎหมายแพ่งและพาณิชย์ เช่น บริษัท ขนส่ง จำกัด
</div>
<p class="act-paragraph">“ข้าราชการ” หมายความรวมถึงพนักงาน ลูกจ้าง หรือผู้ปฏิบัติงานในส่วนราชการ 

<br><br><p class="act-paragraph">มาตรา ๕ ให้นายกรัฐมนตรีรักษาการตามพระราชกฤษฎีกานี้ <br><br>

<div class="act-center-text">
หมวด ๑<br>
การบริหารกิจการบ้านเมืองที่ดี<br>
----------------
</div>
<p class="act-paragraph">มาตรา ๖ การบริหารกิจการบ้านเมืองที่ดี ได้แก่ การบริหารราชการเพื่อบรรลุเป้าหมาย ดังต่อไปนี้
<p class="act-paragraph">(๑) เกิดประโยชน์สุขของประชาชน
<p class="act-paragraph">(๒) เกิดผลสัมฤทธิ์ต่อภารกิจของรัฐ
<p class="act-paragraph">(๓) มีประสิทธิภาพ และเกิดความคุ้มค่า ในเชิงภารกิจของรัฐ
<p class="act-paragraph">(๔) ไม่มีขั้นตอนการปฏิบัติงานเกินความจำเป็น
<p class="act-paragraph">(๕) มีการปรับปรุงภารกิจของส่วนราชการ ให้ทันต่อสถานการณ์ 
<p class="act-paragraph">(๖) ประชาชนได้รับการอำนวยความสะดวก และได้รับการตอบสนองความต้องการ
<p class="act-paragraph">(๗) มีการประเมินผลการปฏิบัติราชการ อย่างสม่ำเสมอ<br><br>

<div class="act-center-text">
หมวด ๒<br>
การบริหารราชการเพื่อให้เกิดประโยชน์สุขของประชาชน<br><br>
------------<br>
</div>
<p class="act-paragraph">มาตรา ๗ การบริหารราชการ เพื่อประโยชน์สุขของประชาชน หมายถึง การปฏิบัติราชการ ที่มีเป้าหมายเพื่อให้เกิดความผาสุก และความเป็นอยู่ที่ดีของประชาชน ความสงบและปลอดภัยของ สังคมส่วนรวม ตลอดจนประโยชน์สูงสุดของประเทศ
<br><br><p class="act-paragraph"><div id="fadeout"><div id="myDefault" class="read_more">  ... (อ่านต่อ ในรุ่นเต็ม นะครับ)</div></div><div id="full_version">มาตรา ๘ ในการบริหารราชการเพื่อประโยชน์สุขของประชาชน ส่วนราชการจะต้องดำเนินการ โดยถือว่าประชาชนเป็นศูนย์กลางที่จะได้รับการบริการจากรัฐ และจะต้องมีแนวทางการบริหารราชการ ดังต่อไปนี้ 

<p class="act-paragraph">(๑) การกำหนดภารกิจของรัฐ และส่วนราชการต้องเป็นไปเพื่อวัตถุประสงค์ตามมาตรา ๗ และสอดคล้องกับแนวนโยบายแห่งรัฐ และนโยบายของคณะรัฐมนตรี ที่แถลงต่อรัฐสภา
<p class="act-paragraph">(๒) การปฏิบัติภารกิจของส่วนราชการ ต้องเป็นไปโดยซื่อสัตย์สุจริต สามารถตรวจสอบได้ และมุ่งให้เกิดประโยชน์สุขแก่ประชาชนทั้งในระด้บประเทศ และท้องถิ่น
<p class="act-paragraph">(๓) ก่อนเริ่มดำเนินการ ส่วนราชการต้องจัดให้มีการศึกษา วิเคราะห์ผลดีและผลเสียให้ครบถ้วน ทุกด้าน กำหนดขั้นตอนการดำเนินการที่โปร่งใส มีกลไกตรวจสอบการดำเนินการ ในแต่ละขั้นตอน ในกรณีที่ภารกิจใดจะมีผลกระทบต่อประชาชน ส่วนราชการต้องดำเนินการรับฟังความคิดเห็นของ ประชาชน หรือชี้แจงทำความเข้าใจ เพื่อให้ประชาชนได้ตระหนักถึงประโยชน์ ที่ส่วนรวมจะได้รับจากภารกิจนั้น
<p class="act-paragraph">(๔) ให้เป็นหน้าที่ของข้าราชการ ที่จะต้องคอยรับฟังความคิดเห็น และความพึงพอใจของสังคม โดยรวม และประชาชนผู้รับบริการ เพื่อปรับปรุง หรือเสนอแนะต่อผู้บังคับบัญชา เพื่อให้มีการปรับปรุง วิธีปฏิบัติราชการให้เหมาะสม
<p class="act-paragraph">(๕) ในกรณีที่เกิดปัญหาและอุปสรรค จากการดำเนินการ ให้ส่วนราชการดำเนินการแก้ไข ปัญหาและอุปสรรคนั้นโดยเร็ว ในกรณีที่ปัญหาหรืออุปสรรคนั้น เกิดขึ้นจากส่วนราชการอื่น หรือระเบียบ ข้อบังคับที่ออกโดยส่วนราชการอื่น ให้ส่วนราชการ แจ้งให้ส่วนราชการที่เกี่ยวข้องทราบ เพื่อดำเนินการแก้ไข ปรับปรุงโดยเร็วต่อไป และให้แจ้ง ก.พ.ร. ทราบด้วย
<p class="act-paragraph">การดำเนินการตามวรรคหนึ่ง ให้ส่วนราชการ กำหนดวิธีปฏิบัติให้เหมาะสมกับภารกิจแต่ละเรื่อง ทั้งนี้ ก.พ.ร. จะกำหนดแนวทางการดำเนินการทั่วไป ให้ส่วนราชการปฏิบัติ ให้เป็นไปตามมาตรานี้ด้วย ก็ได้<br><br>

<div class="act-center-text">
หมวด ๓<br>
การบริหารราชการเพื่อให้เกิดผลสัมฤทธิ์ต่อภารกิจของรัฐ<br>
--------------<br>
</div>

<p class="act-paragraph">มาตรา ๙ การบริหารราชการเพื่อให้เกิดผลสัมฤทธิ์ต่อภารกิจของรัฐ ให้ส่วนราชการปฏิบัติ ดังต่อไปนี้ 
<p class="act-paragraph">(๑) ก่อนจะดำเนินการตามภารกิจใด ส่วนราชการต้องจัดทำแผนปฏิบัติราชการ ไว้เป็นการล่วงหน้า <p class="act-paragraph">(๒) การกำหนดแผนปฏิบัติราชการ ของส่วนราชการตาม (๑) ต้องมีรายละเอียดของขั้นตอน ระยะเวลา และงบประมาณ ที่จะต้องใช้ในการดำเนินการของแต่ละขั้นตอน เป้าหมายของภารกิจ ผลสัมฤทธิ์ของภารกิจ และตัวชี้วัดความสำเร็จของภารกิจ
<p class="act-paragraph">(๓) ส่วนราชการต้องจัดให้มีการติดตาม และประเมินผลการปฏิบัติตามแผนปฏิบัติราชการ ตามหลักเกณฑ์และวิธีการที่ส่วนราชการกำหนดขึ้น ซึ่งต้องสอดคล้องกับมาตรฐานที่ ก.พ.ร. กำหนด
<p class="act-paragraph">(๔) ในกรณีที่การปฏิบัติภารกิจ หรือการปฏิบัติตามแผนปฏิบัติราชการ เกิดผลกระทบต่อ ประชาชน ให้เป็นหน้าที่ของส่วนราชการ ที่จะต้องดำเนินการแก้ไข หรือบรรเทาผลกระทบนั้น หรือเปลี่ยนแผนปฏิบัติราชการให้เหมาะสม
<br><br><p class="act-paragraph">มาตรา ๑๐ ในกรณีที่ภารกิจใด มีความเกี่ยวข้องกับหลายส่วนราชการ หรือเป็นภารกิจที่ใกล้เคียง หรือต่อเนื่องกัน ให้ส่วนราชการที่เกี่ยวข้องนั้น กำหนดแนวทางการปฏิบัติราชการ เพื่อให้เกิดการบริหารราชการแบบบูรณาการร่วมกัน โดยมุ่งให้เกิดผลสัมฤทธิ์ต่อภารกิจของรัฐ
<p class="act-paragraph">ให้ส่วนราชการ มีหน้าที่สนับสนุนการปฏิบัติราชการของผู้ว่าราชการจังหวัด หรือหัวหน้าคณะผู้แทน ในต่างประเทศ เพื่อให้การบริหารราชการแบบบูรณาการ ในจังหวัดหรือในต่างประเทศ แล้วแต่กรณี สามารถ ใช้อำนาจตามกฎหมายได้ครบถ้วนตามความจำเป็น และบริหารราชการได้อย่างมีประสิทธิภาพ
<br><br><p class="act-paragraph">มาตรา ๑๑ ส่วนราชการ มีหน้าที่พัฒนาความรู้ในส่วนราชการ เพื่อให้มีลักษณะเป็นองค์การแห่งการเรียนรู้อย่างสม่ำเสมอ โดยต้องรับรู้ข้อมูลข่าวสาร และสามารถประมวลผลความรู้ในด้านต่างๆ เพื่อนำมาประยุกต์ใช้ในการปฏิบัติราชการ ได้อย่างถูกต้อง รวดเร็ว และเหมาะสมกับสถานการณ์ รวมทั้ง ต้องส่งเสริม และพัฒนาความรู้ความสามารถ สร้างวิสัยทัศน์ และปรับเปลี่ยนทัศนคติ ของข้าราชการในสังกัด ให้เป็นบุคลากรที่มีประสิทธิภาพและมีการเรียนรู้ร่วมกัน ทั้งนี้ เพื่อประโยชน์ในการปฏิบัติราชการของ ส่วนราชการให้สอดคล้องกับ การบริหารราชการ ให้เกิดผลสัมฤทธิ์ตามพระราชกฤษฎีกานี้ 
<br><br><p class="act-paragraph">มาตรา ๑๒ เพื่อประโยชน์ในการปฏิบัติราชการ ให้เกิดผลสัมฤทธิ์ ก.พ.ร. อาจเสนอต่อคณะรัฐมนตรี เพื่อกำหนดมาตรการ กำกับการปฏิบัติราชการ โดยวิธีการจัดทำความตกลง เป็นลายลักษณ์อักษร หรือโดยวิธีการอื่นใด เพื่อแสดงความรับผิดชอบ ในการปฏิบัติราชการ
        <br><br><p class="act-paragraph"><p>มาตรา ๑๓ <sup>๑</sup>(ยกเลิก)</p>
<p class="act-paragraph">มาตรา ๑๔<sup>๑</sup> (ยกเลิก)</p>
<p class="act-paragraph">มาตรา ๑๕<sup>๑</sup> (ยกเลิก)</p>
<br><p class="act-paragraph">มาตรา ๑๖ <sup>๒</sup>ให้ส่วนราชการจัดทำแผนปฏิบัติราชการของส่วนราชการนั้น โดยจัดทำเป็นแผนห้าปี ซึ่งต้องสอดคล้องกับยุทธศาสตร์ชาติ แผนแม่บท แผนการปฏิรูปประเทศ แผนพัฒนาเศรษฐกิจและสังคมแห่งชาติ นโยบายของคณะรัฐมนตรีที่แถลงต่อรัฐสภา และแผนอื่นที่เกี่ยวข้อง

<p class="act-paragraph"><sup>๓</sup>ในวาระเริ่มแรก การจัดทำแผนปฏิบัติราชการของส่วนราชการ ให้จัดทำเป็นแผนสามปีโดยมีห้วงระยะเวลา ตั้งแต่ปีงบประมาณ พ.ศ. ๒๕๖๓ ถึงปีงบประมาณ พ.ศ. ๒๕๖๕

<p class="act-paragraph"><sup>๔</sup>ในวาระเริ่มแรก ให้สำนักงานพัฒนารัฐบาลดิจิทัล (องค์การมหาชน) จัดให้มี แพลตฟอร์มดิจิทัลกลาง เพื่อให้ส่วนราชการใช้ในการบริการประชาชน และการติดต่อประสานงาน ระหว่างกันได้ ภายในเก้าสิบวัน นับแต่วันที่พระราชกฤษฎีกานี้ใช้บังคับ (พระราชกฤษฎีกา ฯ ฉบับที่ ๒ ลงประกาศในราชกิจจานุเบกษา วันที่ ๓๐ เมษายน ๒๕๖๒ มีผลใช้บังคับตั้งแต่วันที่ ๑ พฤษภาคม ๒๕๖๒ เป็นต้นไป)
<p class="act-paragraph"><sup>๕</sup>ให้เป็นหน้าที่ของหัวหน้าส่วนราชการที่จะต้องดำเนินการ ให้การบริการประชาชน และการติดต่อ ประสานงานระหว่างส่วนราชการด้วยกัน โดยการใช้แพลตฟอร์มดิจิทัลกลาง ให้แล้วเสร็จภายในสองปี นับแต่พ้นกำหนดเวลา (ตามวรรคก่อนหน้านี้)
<p class="act-paragraph"><sup>๖</sup>ในกรณีที่ส่วนราชการใด มีเหตุผลความจำเป็นที่ไม่สามารถดำเนินการใช้แพลตฟอร์มดิจิทัลกลางได้ ภายในระยะเวลาที่กำหนด ให้หัวหน้าส่วนราชการนั้นเสนอ ก.พ.ร. เพื่อพิจารณาขยาย ระยะเวลาดังกล่าวได้

<p class="act-paragraph">ในแต่ละปีงบประมาณ ให้ส่วนราชการ จัดทำแผนปฏิบัติราชการประจำปี โดยให้ระบุสาระสำคัญ เกี่ยวกับนโยบายการปฏิบัติราชการของส่วนราชการ เป้าหมาย และผลสัมฤทธิ์ของงาน รวมทั้งประมาณการ รายได้และรายจ่าย และทรัพยากรอื่นที่จะต้องใช้ เสนอต่อรัฐมนตรี เพื่อให้ความเห็นชอบ
<p class="act-paragraph">เมื่อรัฐมนตรีให้ความเห็นชอบ แผนปฏิบัติราชการของส่วนราชการใด ตามวรรคสองแล้ว ให้ สำนักงบประมาณ ดำเนินการจัดสรรงบประมาณ เพื่อปฏิบัติงานให้บรรลุผลสำเร็จ ในแต่ละภารกิจตามแผน ปฏิบัติราชการดังกล่าว
<p class="act-paragraph">ในกรณีที่ส่วนราชการ มิได้เสนอแผนปฏิบัติราชการ ในภารกิจใด หรือภารกิจใดไม่ได้รับความเห็นชอบ จากรัฐมนตรี มิให้สำนักงบประมาณ จัดสรรงบประมาณ สำหรับภารกิจนั้น
<p class="act-paragraph">เมื่อสิ้นปีงบประมาณให้ส่วนราชการจัดทำรายงาน แสดงผลสัมฤทธิ์ของแผนปฏิบัติราชการประจำปี เสนอต่อคณะรัฐมนตรี 

<br><br><p class="act-paragraph">มาตรา ๑๗ ในกรณีที่กฎหมาย ว่าด้วยวิธีการงบประมาณ กำหนดให้ส่วนราชการต้องจัดทำแผน ปฏิบัติราชการ เพื่อขอรับงบประมาณ ให้สำนักงบประมาณและ ก.พ.ร. ร่วมกันกำหนดแนวทางการจัดทำ แผนปฏิบัติราชการตามมาตรา ๑๖ ให้สามารถใช้ได้กับแผนปฏิบัติราชการ ที่ต้องจัดทำตามกฎหมายว่าด้วยวิธีการงบประมาณ ทั้งนี้ เพื่อมิให้เพิ่มภาระงาน ในการจัดทำแผนจนเกินสมควร
<br><br><p class="act-paragraph">มาตรา ๑๘ เมื่อมีการกำหนดงบประมาณรายจ่ายประจำปี ตามแผนปฏิบัติราชการของ ส่วนราชการใดแล้ว การโอนงบประมาณจากภารกิจหนึ่งตาม ที่กำหนดในแผนปฏิบัติราชการ ไปดำเนินการอย่างอื่น ซึ่งมีผลทำให้ภารกิจเดิมไม่บรรลุเป้าหมาย หรือนำไปใช้ในภารกิจใหม่ ที่มิได้กำหนดในแผนปฏิบัติราชการ จะกระทำได้ ต่อเมื่อได้รับอนุมัติ จากคณะรัฐมนตรี ให้ปรับแผนปฏิบัติราชการ ให้สอดคล้องกันแล้ว
<p class="act-paragraph">การปรับแผนปฏิบัติราชการตามวรรคหนึ่ง จะกระทำได้เฉพาะในกรณีที่ งานหรือภารกิจใด ไม่อาจ ดำเนินการตามวัตถุประสงค์ต่อไปได้ หรือหมดความจำเป็น หรือไม่เป็นประโยชน์ หรือหากดำเนินการ ต่อไปจะต้องเสียค่าใช้จ่าย เกินความจำเป็น หรือมีความจำเป็นอย่างอื่น อันไม่อาจหลีกเลี่ยงได้ ที่จะต้อง เปลี่ยนแปลงสาระสำคัญของแผนปฏิบัติราชการ
<p class="act-paragraph"><s>เมื่อคณะรัฐมนตรี มีมติอนุมัติให้ปรับแผนปฏิบัติราชการแล้ว ให้ดำเนินการแก้ไข แผนการบริหารราชการแผ่นดิน ให้สอดคล้องกันด้วย</s> <sup>๗</sup>
<br><br><p class="act-paragraph">มาตรา ๑๙ เมื่อนายกรัฐมนตรี พ้นจากตำแหน่ง ให้หัวหน้าส่วนราชการ มีหน้าที่สรุปผลการปฏิบัติราชการ และให้ข้อมูลต่อนายกรัฐมนตรีคนใหม่ ตามที่นายกรัฐมนตรีคนใหม่สั่งการ ทั้งนี้ เพื่อนายกรัฐมนตรี คนใหม่ จะได้ใช้เป็นข้อมูล ในการพิจารณากำหนดนโยบาย การบริหารราชการแผ่นดินต่อไป<br><br>

<div class="act-center-text">
หมวด ๔<br>
การบริหารราชการอย่างมีประสิทธิภาพ และเกิดความคุ้มค่าในเชิงภารกิจของรัฐ<br>
--------------<br>
</div>

<p class="act-paragraph">มาตรา ๒๐ เพื่อให้การปฏิบัติราชการ ภายในส่วนราชการเป็นไปอย่างมีประสิทธิภาพ ให้ส่วนราชการกำหนดเป้าหมาย แผนการทำงาน ระยะเวลาแล้วเสร็จของงานหรือโครงการ และงบประมาณ ที่จะต้องใช้ในแต่ละงานหรือโครงการ และต้องเผยแพร่ ให้ข้าราชการ และประชาชนทราบทั่วกันด้วย
<br><br><p class="act-paragraph">มาตรา ๒๑ ให้ส่วนราชการจัดทำบัญชีต้นทุน ในงานบริการสาธารณะแต่ละประเภทขึ้น ตามหลักเกณฑ์ และวิธีการที่กรมบัญชีกลางกำหนด
<p class="act-paragraph">ให้ส่วนราชการคำนวณรายจ่ายต่อหน่วย ของงานบริการสาธารณะ ที่อยู่ในความรับผิดชอบของ ส่วนราชการนั้น ตามระยะเวลาที่กรมบัญชีกลางกำหนด และรายงานให้สำนักงบประมาณ กรมบัญชีกลาง และ ก.พ.ร. ทราบ
<p class="act-paragraph">ในกรณีที่รายจ่ายต่อหน่วย ของงานบริการสาธารณะใด ของส่วนราชการใดสูงกว่ารายจ่ายต่อหน่วย ของงานบริการสาธารณะ ประเภทและคุณภาพเดียวกัน หรือคล้ายคลึงกันของส่วนราชการอื่น ให้ส่วนราชการนั้น จัดทำแผนการลดรายจ่าย ต่อหน่วยของงานบริการสาธารณะ ดังกล่าวเสนอสำนักงบประมาณ กรมบัญชีกลาง และ ก.พ.ร. ทราบ และถ้ามิได้มีข้อทักท้วงประการใด ภายในสิบห้าวัน ก็ให้ส่วนราชการดังกล่าวถือปฏิบัติ ตามแผนการลดรายจ่ายนั้นต่อไปได้ 
<br><br><p class="act-paragraph">มาตรา ๒๒ ให้สำนักงานคณะกรรมการพัฒนาการเศรษฐกิจ และสังคมแห่งชาติ และสำนักงบประมาณ ร่วมกันจัดให้มีการประเมินความคุ้มค่า ในการปฏิบัติภารกิจของรัฐ ที่ส่วนราชการดำเนินการอยู่ เพื่อรายงานคณะรัฐมนตรี สำหรับเป็นแนวทางในการพิจารณาว่า ภารกิจใดสมควรจะได้ดำเนินการต่อไปหรือ ยุบเลิก และเพื่อประโยชน์ในการจัดตั้งงบประมาณ ของส่วนราชการในปีต่อไป ทั้งนี้ ตามระยะเวลาที่ คณะรัฐมนตรีกำหนด
<p class="act-paragraph">ในการประเมินความคุ้มค่าตามวรรคหนึ่ง ให้คำนึงถึงประเภท และสภาพของแต่ละภารกิจ ความเป็นไปได้ของภารกิจ หรือโครงการที่ดำเนินการ ประโยชน์ที่รัฐและประชาชนจะพึงได้ และรายจ่ายที่ต้อง เสียไปก่อนและหลังที่ส่วนราชการ ดำเนินการด้วย
<p class="act-paragraph">ความคุ้มค่าตามมาตรานี้ ให้หมายความถึง ประโยชน์หรือผลเสียทางสังคม และประโยชน์ หรือผลเสียอื่น ซึ่งไม่อาจคำนวณเป็นตัวเงินได้ด้วย
<br><br><p class="act-paragraph">มาตรา ๒๓ ในการจัดซื้อหรือจัดจ้าง ให้ส่วนราชการดำเนินการ โดยเปิดเผยและเที่ยงธรรม โดยพิจารณาถึงประโยชน์ และผลเสียทางสังคม ภาระต่อประชาชน คุณภาพ วัตถุประสงค์ที่จะใช้ ราคา และประโยชน์ระยะยาว ของส่วนราชการที่จะได้รับประกอบกัน
<p class="act-paragraph">ในกรณีที่วัตถุประสงค์ในการใช้ เป็นเหตุให้ต้องคำนึงถึงคุณภาพ และการดูแลรักษาเป็นสำคัญ ให้สามารถกระทำได้ โดยไม่ต้องถือราคาตํ่าสุดในการเสนอซื้อ หรือจ้างเสมอไป
<p class="act-paragraph">ให้ส่วนราชการที่มีหน้าที่ดูแลระเบียบ เกี่ยวกับการพัสดุ ปรับปรุงระเบียบที่เกี่ยวข้องเพื่อให้ส่วนราชการ ดำเนินการตามวรรคหนึ่ง และวรรคสองได้อย่างมีประสิทธิภาพ
<br><br><p class="act-paragraph">มาตรา ๒๔ ในการปฏิบัติภารกิจใด หากส่วนราชการ จำเป็นต้องได้รับอนุญาต อนุมัติ หรือ ความเห็นชอบจากส่วนราชการอื่น ตามที่มีกฎหมาย กฎ ระเบียบ ข้อบังคับ ประกาศ หรือมติคณะ รัฐมนตรีกำหนด ให้ส่วนราชการที่มีอำนาจ อนุญาต อนุมัติ หรือให้ความเห็นชอบดังกล่าว แจ้งผล การพิจารณาให้ส่วนราชการ ที่ยื่นคำขอทราบภายในสิบห้าวัน นับแต่วันที่ได้รับคำขอ
<p class="act-paragraph">ในกรณีที่เรื่องใดมีกฎหมาย กฎ ระเบียบ ข้อบังคับ ประกาศ หรือมติคณะรัฐมนตรี กำหนดขั้นตอนการปฏิบัติไว้ และขั้นตอนการปฏิบัตินั้น ต้องใช้ระยะเวลาเกินสิบห้าวัน ให้ส่วนราชการที่มีอำนาจ อนุญาต อนุมัติ หรือให้ความเห็นชอบ ประกาศกำหนดระยะเวลาการพิจารณา ไว้ให้ส่วนราชการอื่นทราบ 
<p class="act-paragraph">ส่วนราชการใด ที่มีอำนาจ อนุญาต อนุมัติ หรือให้ความเห็นชอบ มิได้ดำเนินการให้แล้วเสร็จ ตามวรรคหนึ่งหรือวรรคสอง หากเกิดความเสียหายใดขึ้น ให้ถือว่าข้าราชการซึ่งมีหน้าที่เกี่ยวข้อง และ หัวหน้าส่วนราชการนั้น ประมาทเลินเล่ออย่างร้ายแรง เว้นแต่จะพิสูจน์ได้ว่า ความล่าช้านั้นมิได้เกิดขึ้น จากความผิดของตน
<br><br><p class="act-paragraph">มาตรา ๒๕ ในการพิจารณาวินิจฉัยชี้ขาดปัญหาใด ๆ ให้เป็นหน้าที่ของส่วนราชการที่รับผิดชอบ ในปัญหานั้นๆ จะต้องพิจารณาวินิจฉัยชี้ขาดโดยเร็ว การตั้งคณะกรรมการขึ้นพิจารณาวินิจฉัย ให้ดำเนินการได้ เท่าที่จำเป็น อันไม่อาจหลีกเลี่ยงได้ 
<p class="act-paragraph">ในการพิจารณาเรื่องใด ๆ โดยคณะกรรมการ เมื่อคณะกรรมการมีมติเป็นประการใดแล้ว ให้มติ ของคณะกรรมการผูกพันส่วนราชการ ซึ่งมีผู้แทนร่วมเป็นกรรมการอยู่ด้วย แม้ว่าในการพิจารณาวินิจฉัย เรื่องนั้น ผู้แทนของส่วนราชการ ที่เป็นกรรมการ จะมิได้เข้าร่วมพิจารณาวินิจฉัยก็ตาม ถ้ามีความเห็น แตกต่างกันสองฝ่าย ให้บันทึกความเห็นของกรรมการ ฝ่ายข้างน้อยไว้ ให้ปรากฎในเรื่องนั้นด้วย
<p class="act-paragraph">ความผูกพันที่กำหนดไว้ในวรรคสอง มิให้ใช้บังคับกับการวินิจฉัยในปัญหาด้านกฎหมาย 
<br><br><p class="act-paragraph">มาตรา ๒๖ การสั่งราชการโดยปกติ ให้กระทำเป็นลายลักษณ์อักษร เว้นแต่ในกรณีที่ผู้บังคับบัญชา มีความจำเป็นที่ไม่อาจสั่งเป็นลายลักษณ์อักษรในขณะนั้น จะสั่งราชการด้วยวาจาก็ได้ แต่ให้ผู้รับคำสั่งนั้น บันทึกคำสั่งด้วยวาจาไว้เป็นลายลักษณ์อักษร และเมื่อได้ปฏิมัติราชการตามคำสั่งดังกล่าวแล้ว ให้บันทึก รายงานให้ผู้สั่งราชการทราบ ในบันทึกให้อ้างอิงคำสั่งด้วยวาจาไว้ด้วย

<br><br>
<div class="act-center-text">
หมวด ๕<br>
การลดขั้นตอนการปฏิบัติงาน<br>
--------------<br>
</div>


มาตรา ๒๗ <p class="act-paragraph">ให้ส่วนราชการจัดให้มีการกระจายอำนาจ การตัดสินใจเกี่ยวกับ การสั่ง การอนุญาต การอนุมัติ การปฏิบัติราชการ หรือการดำเนินการอื่นใด ของผู้ดำรงตำแหน่งใด ให้แก่ผู้ดำรงตำแหน่งที่มี หน้าที่รับผิดชอบ ในการดำเนินการในเรื่องนั้นโดยตรง เพื่อให้เกิดความรวดเร็ว และลดขั้นตอนการปฏิบัติราชการ ทั้งนี้ ในการกระจายอำนาจการตัดสินใจดังกล่าว ต้องมุ่งผล ให้เกิดความสะดวก และรวดเร็ว ในการบริการประชาชน
<p class="act-paragraph">เมื่อได้มีการกระจายอำนาจ การตัดสินใจตามวรรคหนึ่งแล้ว ให้ส่วนราชการกำหนดหลักเกณฑ์ การควบคุม ติดตาม และกำกับดูแลการใช้อำนาจ และความรับผิดชอบ ของผู้รับมอบอำนาจและผู้มอบอำนาจไว้ด้วย หลักเกณฑ์ดังกล่าว ต้องไม่สร้างขั้นตอน หรือการกลั่นกรองงาน ที่ไม่จำเป็นในการปฏิบัติงาน ของข้าราชการ ในการนี้ หากสามารถใช้เทคโนโลยีสารสนเทศ หรือโทรคมนาคม แล้วจะเป็นการลดขั้นตอน เพิ่มประสิทธิภาพ และประหยัดค่าใช้จ่าย รวมทั้งไม่เกิดผลเสียหายแก่ราชการ ให้ส่วนราชการดำเนินการ ให้ข้าราชการ ใช้เทคโนโลยีสารสนเทศ หรือโทรคมนาคม ตามความเหมาะสมและกำลังเงินงบประมาณ
<p class="act-paragraph">เมื่อส่วนราชการใดได้มีการกระจายอำนาจการจัดสินใจตามวรรคหนึ่ง หรือได้มีการใช้เทคโนโลยี สารสนเทศหรือโทรคมนาคมตามวรรคสองแล้ว ให้ส่วนราชการนั้น เผยแพร่ให้ประชาชนทราบ เป็นการทั่วไป 
<br><br><p class="act-paragraph">มาตรา ๒๘ เพื่อประโยชน์ในการกระจายอำนาจการจัดสินใจ ตามมาตรา ๒๗ ก.พ.ร. ด้วยความเห็นชอบของคณะรัฐมนตรี จะกำหนดหลักเกณฑ์และวิธีการ หรือแนวทางในการกระจายอำนาจ การตัดสินใจ ความรับผิดชอบ ระหว่างผู้มอบอำนาจ และผู้รับมอบอำนาจ และการลดขั้นตอนในการปฎิบัติ ราชการ ให้ส่วนราชการถือปฎิบัติก็ได้ 
<br><br><p class="act-paragraph">มาตรา ๒๙ ในการปฏิบัติงาน ที่เกี่ยวข้องกับการบริการประชาชน หรือการติดต่อประสานงาน ระหว่างส่วนราชการด้วยกัน ให้ส่วนราชการ แต่ละแห่งจัดทำแผนภูมิ ขั้นตอนและระยะเวลาการดำเนินการ รวมทั้งรายละเอียดอื่น ๆ ที่เกี่ยวข้องในแต่ละขั้นตอน เปิดเผยไว้ ณ ที่ทำการของส่วนราชการ และในระบบเครือข่ายสารสนเทศ ของส่วนราชการ เพื่อให้ประชาชน หรือผู้ที่เกี่ยวข้องเข้าตรวจดูได้ 
<p class="act-paragraph">
การบริการประชาชนและการติดต่อประสานงานระหว่างส่วนราชการด้วยกัน ต้องกระทำโดยใช้ แพลตฟอร์มดิจิทัลกลางที่สำนักงานพัฒนารัฐบาลดิจิทัล (องค์การมหาชน) กำหนดด้วย<sup>๘</sup>

<br><br><p class="act-paragraph">มาตรา ๓๐ ในกระทรวงหนึ่ง ให้เป็นหน้าที่ของปลัดกระทรวง ที่จะต้องจัดให้ส่วนราชการภายในกระทรวง ที่รับผิดชอบ ปฏิบัติงานเกี่ยวกับการบริการประชาชน ร่วมกันจัดตั้งศูนย์บริการร่วม เพื่ออำนวยความ สะดวกแก่ประชาชน ในการที่จะต้องปฏิบัติตามกฎหมาย หรือกฎอื่นใด ทั้งนี้ เพื่อให้ประชาชนสามารถติดต่อ สอบถาม ขอทราบข้อมูล ขออนุญาต หรือขออนุมัติในเรื่องใด ๆ ที่เป็นอำนาจหน้าที่ของส่วนราชการ ในกระทรวงเดียวกัน โดยติดต่อเจ้าหน้าที่ ณ ศูนย์บริการร่วมเพียงแห่งเดียว
<br><br><p class="act-paragraph">มาตรา ๓๑ ในศูนย์บริการร่วมตามมาตรา ๓๐ ให้จัดให้มีเจ้าหน้าที่ รับเรื่องราวต่างๆ และ ดำเนินการส่งต่อให้เจ้าหน้าที่ของส่วนราชการที่เกี่ยวข้อง เพื่อดำเนินการต่อไป โดยให้มีข้อมูลและเอกสาร ที่เกี่ยวข้องกับอำนาจหน้าที่ของทุกส่วนราชการในกระทรวง รวมทั้งแบบคำขอต่าง ๆ ไว้ให้พร้อมที่จะบริการประชาชนได้ ณ ศูนย์บริการร่วม
<p class="act-paragraph">ให้เป็นหน้าที่ส่วนราชการที่เกี่ยวข้อง ที่จะต้องจัดพิมพ์รายละเอียด ของเอกสารหลักฐาน ที่ประชาชน จะต้องจัดหามา ในการขออนุมัติหรือขออนุญาต ในแต่ละเรื่อง มอบให้แก่เจ้าหน้าที่ของศูนย์บริการร่วม และให้เป็นหน้าที่ของเจ้าหน้าที่ศูนย์บริการร่วม ที่จะต้องแจ้งให้ประชาชนที่มาติดต่อ ได้ทราบในครั้งแรกที่มาติดต่อ และตรวจสอบว่า เอกสารหลักฐานที่จำเป็นดังกล่าวนั้น ประชาชนได้ยื่นมาครบถ้วนหรือไม่ พร้อมทั้งแจ้ง ให้ทราบถึงระยะเวลา ที่จะต้องใช้ดำเนินการ ในเรื่องนั้น
<p class="act-paragraph">ในการยื่นคำร้อง หรือคำขอ ต่อศูนย์บริการร่วม ตามมาตรา ๓๐ ให้ถือว่าเป็นการยื่นต่อส่วนราชการ ที่เกี่ยวข้องทั้งหมด ตามที่ระบุไว้ในกฎหมายหรือกฎแล้ว
<p class="act-paragraph">ในการดำเนินการตามวรรคหนึ่ง หากมีปัญหาหรืออุปสรรค ในการปฏิบัติราชการ ให้เป็นไปตาม หลักเกณฑ์และวิธีการที่กำหนดในกฎหมาย หรือกฎในเรื่องใด ให้ส่วนราชการที่เกี่ยวข้อง แจ้งให้ ก.พ.ร. ทราบ เพื่อดำเนินการเสนอคณะรัฐมนตรี ให้มีการปรับปรุงหลักเกณฑ์ และวิธีการตามกฎหมาย หรือกฎนั้นต่อไป
<br><br><p class="act-paragraph">มาตรา ๓๒ ให้ผู้ว่าราชการจังหวัด นายอำเภอ และปลัดอำเภอ ผู้เป็นหัวหน้าประจำกิ่งอำเภอ จัดให้ส่วนราชการ ที่รับผิดชอบ ดำเนินการเกี่ยวกับการบริการประชาชน ในเรื่องเดียวกัน หรือต่อเนื่องกันในจังหวัด อำเภอ หรือกิ่งอำเภอนั้น ร่วมกันจัดตั้งศูนย์บริการร่วมไว้ ณ ศาลากลางจังหวัด ที่ว่าการอำเภอ หรือที่ว่าการกิ่งอำเภอ หรือสถานที่อื่นตามที่เห็นสมควร โดยประกาศให้ประชาชนทราบ และให้นำความในมาตรา ๓๐ และมาตรา ๓๑ มาใช้บังคับด้วย โดยอนุโลม

<br><br>
<div class="act-center-text">
หมวด ๖<br>
การปรับปรุงภารกิจของส่วนราชการ<br>
--------------<br>
</div>

<p class="act-paragraph">มาตรา ๓๓ <sup>๙</sup> ให้ส่วนราชการจัดให้มีการทบทวนภารกิจของตน ว่าภารกิจใด มีความจำเป็น หรือ สมควรที่จะยกเลิก ปรับปรุง หรือเปลี่ยนแปลงการดำเนินการต่อไปหรือไม่ โดยคำนึงถึงยุทธศาสตร์ชาติ แผนแม่บท แผนการปฏิรูปประเทศ แผนพัฒนาเศรษฐกิจและสังคมแห่งชาติ นโยบายของคณะรัฐมนตรี ที่แถลงต่อรัฐสภา และแผนอื่นที่เกี่ยวข้อง รวมถึงกำลังเงินงบประมาณของประเทศ ความคุ้มค่าของภารกิจ และสถานการณ์อื่นประกอบกัน 
<p class="act-paragraph">กำหนดเวลา ในการจัดให้มีการทบทวน ตามวรรคหนึ่งให้เป็นไปตามที่ ก.พ.ร. กำหนด
<p class="act-paragraph">ในกรณีที่ส่วนราชการเห็นควรยกเลิก ปรับปรุง หรือเปลี่ยนแปลงภารกิจ ให้ส่วนราชการดำเนินการ ปรับปรุงอำนาจหน้าที่ โครงสร้าง และอัตรากำลัง ของส่วนราชการให้สอดคล้องกัน และเสนอ คณะรัฐมนตรีพิจารณาให้ความเห็นชอบ เพื่อดำเนินการต่อไป
<p class="act-paragraph">ในกรณีที่ ก.พ.ร. พิจารณาแล้วเห็นว่า ภารกิจของรัฐ ที่ส่วนราชการใดรับผิดชอบดำเนินการอยู่ สมควรเปลี่ยนแปลง ยกเลิก หรือเพิ่มเติม ให้เสนอคณะรัฐมนตรี เพื่อพิจารณา เมื่อคณะรัฐมนตรี เห็นชอบแล้ว ให้ส่วนราชการนั้น ดำเนินการปรับปรุงภารกิจ อำนาจหน้าที่ โครงสร้างและอัตรากำลัง ของส่วนราชการนั้น ให้สอดคล้องกัน
<br><br><p class="act-paragraph">มาตรา ๓๔ <sup>๑๐</sup> ในกรณีที่มีการยุบเลิก โอน หรือรวมส่วนราชการใดทั้งหมด หรือบางส่วน ห้ามมิให้จัดตั้งส่วนราชการ ที่มีภารกิจหรืออำนาจหน้าที่ ที่ีมีลักษณะเดียวกัน หรือคล้ายคลึงกันกับ ส่วนราชการดังกล่าวขึ้นอีก เว้นแต่มีเหตุผลและความจำเป็น เพื่อรักษาความมั่นคงของรัฐ หรือเศรษฐกิจของประเทศ หรือรักษาผลประโยชน์ส่วนรวมของประชาชน และโดยได้รับความเห็นชอบจาก ก.พ.ร.
<br><br><p class="act-paragraph">มาตรา ๓๕ ส่วนราชการมีหน้าที่สำรวจ ตรวจสอบ และทบทวนกฎหมาย กฎ ระเบียบ ข้อบังคับ และประกาศ ที่อยู่ในความรับผิดชอบ เพื่อดำเนินการยกเลิก ปรับปรุง หรือจัดให้มีกฎหมาย กฎ ระเบียบ ข้อบังคับ หรือประกาศขึ้นใหม่ ให้ทันสมัย และเหมาะสมกับสภาวการณ์ หรือสอดคล้อง กับความจำเป็นทางเศรษฐกิจ สังคม และความมั่นคงของประเทศ ทั้งนี้ โดยคำนึงถึงความสะดวก รวดเร็ว และลดภาระ ของประชาชนเป็นสำคัญ
<p class="act-paragraph">ในการดำเนินการตามวรรคหนึ่ง ให้ส่วนราชการนำความคิดเห็น หรือข้อเสนอแนะ ของประชาชน มาประกอบการพิจารณาด้วย
<br><br><p class="act-paragraph">มาตรา ๓๖ ในกรณีที่ สำนักงานคณะกรรมการกฤษฎีกา เห็นว่ากฎหมาย กฎ ระเบียบ ข้อบังคับ หรือประกาศ ที่อยู่ในความรับผิดชอบของส่วนราชการใด ไม่สอดคล้อง หรือเหมาะสมกับสถานการณ์ ในปัจจุบัน ไม่เอื้ออำนวย ต่อการพัฒนาประเทศ เป็นอุปสรรค ต่อการประกอบกิจการ หรือการดำรงชีวิตของประชาชน หรือก่อให้เกิดภาวะ หรือความยุ่งยาก ต่อประชาชนเกินสมควร ให้สำนักงานคณะกรรมการกฤษฎีกา เสนอแนะต่อส่วนราชการนั้น เพื่อดำเนินการแก้ไข ปรับปรุง หรือยกเลิกโดยเร็วต่อไป
<p class="act-paragraph">ในกรณีที่ส่วนราชการที่ได้รับการเสนอแนะ ไม่เห็นชอบด้วย กับคำเสนอแนะของสำนักงานคณะกรรมการกฤษฎีกา ให้เสนอเรื่อง ต่อคณะรัฐมนตรีเพื่อพิจารณาวินิจฉัย

<br><br>
<div class="act-center-text">
หมวด ๗<br>
การอำนวยความสะดวก และการตอบสนองความต้องการของประชาชน<br>
--------------<br>
</div>

<p class="act-paragraph">มาตรา ๓๗ ในการปฏิบัติราชการ ที่เกี่ยวข้องกับการบริการประชาชน หรือติดต่อประสานงาน ระหว่างส่วนราชการด้วยกัน ให้ส่วนราชการ กำหนดระยะเวลาแล้วเสร็จของงาน แต่ละงาน และประกาศ ให้ประชาชน และข้าราชการทราบเป็นการทั่วไป ส่วนราชการใด มิได้กำหนดระยะเวลาแล้วเสร็จ ของงานใด และ ก.พ.ร. พิจารณาเห็นว่างานนั้น มีลักษณะที่สามารถกำหนดระยะเวลาแล้วเสร็จได้ หรือส่วนราชการ ได้กำหนดระยะเวลาแล้วเสร็จไว้ แต่ ก.พ.ร. เห็นว่าเป็นระยะเวลาที่ล่าช้าเกินสมควร ก.พ.ร. จะกำหนด เวลาแล้วเสร็จให้ส่วนราชการนั้นต้องปฏิบัติก็ได้ 
<p class="act-paragraph">ให้เป็นหน้าที่ของผู้บังคับบัญชา ที่จะต้องตรวจสอบ ให้ข้าราชการปฏิบัติงาน ให้แล้วเสร็จตาม กำหนดเวลาตามวรรคหนึ่ง
<br><br><p class="act-paragraph">มาตรา ๓๘ เมื่อส่วนราชการใด ได้รับการติดต่อสอบถามเป็นหนังสือ จากประชาชนหรือจาก ส่วนราชการด้วยกัน เกี่ยวกับงานที่อยู่ในอำนาจหน้าที่ของส่วนราชการนั้น ให้เป็นหน้าที่ของส่วนราชการนั้น ที่จะต้องตอบคำถาม หรือแจ้งการดำเนินการ ให้ทราบภายในสิบห้าวัน หรือภายในกำหนดเวลาที่กำหนดไว้ ตามมาตรา ๓๗
<br><br><p class="act-paragraph">มาตรา ๓๙ ให้ส่วนราชการ จัดให้มีระบบเครือข่ายสารสนเทศ ของส่วนราชการเพื่ออำนวยความสะดวก ให้แก่ประชาชน ที่จะสามารถติดต่อสอบถาม หรือขอข้อมูล หรือแสดงความคิดเห็นเกี่ยวกับ การปฏิบัติราชการ ของส่วนราชการ
<p class="act-paragraph">ระบบเครือข่ายสารสนเทศตามวรรคหนึ่ง ต้องจัดทำในระบบเดียว กับที่กระทรวงเทคโนโลยี สารสนเทศและการสื่อสาร จัดให้มีขึ้นตามมาตรา ๔๐
<br><br><p class="act-paragraph">มาตรา ๔๐ เพื่ออำนวยความสะดวก และความรวดเร็ว แก่ประชาชนในการติดต่อกับส่วนราชการทุกแห่ง ให้กระทรวงเทคโนโลยีสารสนเทศและการสื่อสาร จัดให้มีระบบเครือข่ายสารสนเทศกลางขึ้น
<p class="act-paragraph">ในกรณีที่ส่วนราชการใด ไม่อาจจัดให้มีระบบเครือข่ายสารสนเทศ ของส่วนราชการได้ อาจร้องขอ ให้กระทรวงเทคโนโลยีสารสนเทศและการสื่อสาร ดำเนินการจัดทำระบบเครือข่ายสารสนเทศ ของส่วนราชการดังกล่าว ก็ได้ ในการนี้ กระทรวงเทคโนโลยีสารสนเทศและการสื่อสาร จะขอให้ส่วนราชการ ให้ความช่วยเหลือด้านบุคลากร ค่าใช้จ่าย และข้อมูลในการดำเนินการก็ได้ 
<br><br><p class="act-paragraph">มาตรา ๔๑ ในกรณีที่ส่วนราชการ ได้รับคำร้องเรียน เสนอแนะ หรือความคิดเห็น เกี่ยวกับวิธีปฏิบัติราชการ อุปสรรค ความยุ่งยาก หรือปัญหาอื่นใด จากบุคคลใด โดยมีข้อมูลและสาระตามสมควร ให้เป็นหน้าที่ของส่วนราชการนั้น ที่จะต้องพิจารณาดำเนินการให้ลุล่วงไป และในกรณีที่มีที่อยู่ของบุคคลนั้น ให้แจ้งให้บุคคลนั้น ทราบผลการดำเนินการด้วย ทั้งนี้ อาจแจ้งให้ทราบ ผ่านทางระบบเครือข่ายสารสนเทศ ของส่วนราชการด้วยก็ได้
<p class="act-paragraph">ในกรณีการแจ้งผ่านทางระบบเครือข่ายสารสนเทศ มิให้เปิดเผย ชื่อหรือที่อยู่ ของผู้ร้องเรียน เสนอแนะ หรือแสดงความคิดเห็น
<br><br><p class="act-paragraph">มาตรา ๔๒ เพื่อให้การปฏิบัติราชการ เป็นไปอย่างมีประสิทธิภาพ และเกิดความสะดวกรวดเร็ว ให้ส่วนราชการที่มีอำนาจ ออกกฎ ระเบียบ ข้อบังคับ หรือประกาศ เพื่อใช้บังคับกับส่วนราชการอื่น มีหน้าที่ตรวจสอบว่า กฎ ระเบียบ ข้อบังคับ หรือประกาศนั้น เป็นอุปสรรค หรือก่อให้เกิดความยุ่งยาก ซ้ำซ้อน หรือความล่าช้า ต่อการปฏิบัติหน้าที่ ของส่วนราชการอื่นหรือไม่ เพื่อดำเนินการปรับปรุงแก้ไข ให้เหมาะสมโดยเร็วต่อไป
<p class="act-paragraph">ในกรณีที่ได้รับการร้องเรียน หรือเสนอแนะจากข้าราชการ หรือส่วนราชการอื่นในเรื่องใด ให้ส่วนราชการที่ออก กฎ ระเบียบ ข้อบังคับ หรือประกาศนั้น พิจารณาโดยทันที และในกรณีที่เห็นว่า การร้องเรียน หรือเสนอแนะนั้น เกิดจากความเข้าใจผิด หรือความไม่เข้าใจในกฎ ระเบียบ ข้อบังคับ หรือประกาศ ให้ชี้แจงให้ผู้ร้องเรียน หรือเสนอแนะทราบ ภายในสิบห้าวัน
<p class="act-paragraph">การร้องเรียนหรือเสนอแนะตามวรรคสอง จะแจ้งผ่าน ก.พ.ร. ก็ได้
<p class="act-paragraph">ในกรณีที่ ก.พ.ร. เห็นว่า กฎ ระเบียบ ข้อบังคับ หรือประกาศใดมีลักษณะตามวรรคหนึ่ง ให้ ก.พ.ร. แจ้งให้ส่วนราชการที่ออก กฎ ระเบียบ ข้อบังคับ หรือประกาศนั้นทราบ เพื่อดำเนินการ ปรับปรุงแก้ไข หรือยกเลิก ต่อไปโดยเร็ว
<br><br><p class="act-paragraph">มาตรา ๔๓ การปฏิบัติราชการในเรื่องใดๆ โดยปกติให้ถือว่าเป็นเรื่องเปิดเผย เว้นแต่กรณีมี ความจำเป็นอย่างยิ่ง เพื่อประโยชน์ในการรักษา ความมั่นคงของประเทศ ความมั่นคงทางเศรษฐกิจ การรักษา ความสงบเรียบร้อยของประชาชน หรือการคุ้มครองสิทธิส่วนบุคคล จึงให้กำหนดเป็นความลับได้เท่าที่จำเป็น
<br><br><p class="act-paragraph">มาตรา ๔๔ ส่วนราชการ ต้องจัดให้มีการเปิดเผยข้อมูล เกี่ยวกับงบประมาณรายจ่ายแต่ละปี รายการเกี่ยวกับ การจัดซื้อหรือจัดจ้าง ที่จะดำเนินการในปีงบประมาณนั้น และปัญญาใด ๆ ที่ได้มีการอนุมัติให้จัดซื้อหรือจัดจ้างแล้ว ให้ประชาชนสามารถ ขอดูหรือตรวจสอบได้ ณ สถานที่ทำการของ ส่วนราชการ และระบบเครือข่ายสารสนเทศ ของส่วนราชการ ทั้งนี้ การเปิดเผยข้อมูลดังกล่าว ต้องไม่ก่อให้เกิดความได้เปรียบ หรือเสียเปรียบ หรือความเสียหายแก่บุคคลใด ในการจัดซื้อหรือจัดจ้าง
<p class="act-paragraph">ในการจัดทำสัญญาจัดซื้อหรือจัดจ้าง ห้ามมิให้มีข้อความ หรือข้อตก ลงห้ามมิให้เปิดเผยข้อความ หรือข้อตกลงในสัญญาดังกล่าว เว้นแต่ข้อมูลดังกล่าว เป็นข้อมูลที่อยู่ภายใต้บังคับกฎหมาย กฎ ระเบียบ หรือข้อบังคับ ที่เกี่ยวกับการคุ้มครองความลับทางราชการ หรือในส่วนที่เป็นความลับทางการค้า

<br><br>
<div class="act-center-text">
หมวด ๘<br>
การประเมินผลการปฏิบัติราชการ<br>
--------------<br>
</div>

<p class="act-paragraph">มาตรา ๔๕ นอกจากการจัดให้มีการประเมินผลตามมาตรา ๙ (๓) แล้ว ให้ส่วนราชการจัดให้มี คณะผู้ประเมินอิสระ ดำเนินการประเมินผลการปฎิบํติราชการ ของส่วนราชการเกี่ยวกับผลสัมฤทธิ์ของภารกิจ คุณภาพการให้บริการ ความพึงพอใจของประชาชนผู้รับบริการ ความคุ้มค่าในภารกิจ ทั้งนี้ ตามหสักเกณฑ์ วิธีการ และระยะเวลาที่ ก.พ.ร. กำหนด
<br><br><p class="act-paragraph">มาตรา ๔๖ ส่วนราชการ อาจจัดให้มีการประเมินภาพรวมของผู้บังคับบัญชาแต่ละระดับ หรือหน่วยงานในส่วนราชการก็ได้ ทั้งนี้ การประเมินดังกล่าว ต้องกระทำเป็นความลับ และเป็นไปเพื่อประโยชน์แห่งความสามัคคี ของข้าราชการ
<br><br><p class="act-paragraph">มาตรา ๔๗ ในการประเมินผลการปฏิบัติงาน ของข้าราชการ เพื่อประโยชน์ในการบริหารงานบุคคล ให้ส่วนราชการ ประเมินโดยคำนึงถึงผลการปฏิบัติงาน เฉพาะตัวของข้าราชการผู้นั้น ในตำแหน่งที่ปฏิบัติ ประโยชน์ และผลสัมฤทธิ์ ที่หน่วยงานที่ข้าราชการผู้นั้นสังสัด ได้รับจากการปฏิบัติงานของ ข้าราชการผู้นั้น
<br><br><p class="act-paragraph">มาตรา ๔๘ ในกรณีที่ส่วนราชการใด ดำเนินการให้บริการที่มีคุณภาพ และเป็นไปตามเป้าหมาย ที่กำหนด รวมทั้งเป็นที่พึงพอใจแก่ประชาชน ให้ ก.พ.ร. เสนอคณะรัฐมนตรี จัดสรรเงินเพิ่มพิเศษ เป็นบำเหน็จความชอบ แก่ส่วนราชการ หรือให้ส่วนราชการใช้เงินงบประมาณเหลือจ่าย ของส่วนราชการนั้น เพื่อนำไปใช้ในการปรับปรุงการปฏิบัติงาน ของส่วนราชการ หรือจัดสรรเป็นรางวัลให้ข้าราชการในสังสัด ทั้งนี้ ตามหสักเกณฑ์และวิธีการที่ ก.พ.ร. กำหนด โดยความเห็นชอบของคณะรัฐมนตรี 
<br><br><p class="act-paragraph">มาตรา ๔๙ เมื่อส่วนราชการใด ได้ดำเนินงานไปตามเป้าหมาย สามารถเพิ่มผลงานและผลสัมฤทธิ์ โดยไม่เป็นการเพิ่มค่าใช้จ่าย และคุ้มค่าต่อภารกิจของรัฐ หรือสามารถดำเนินการ ตามแผนการลดค่าใช้จ่ายต่อหน่วย ได้ตามหสักเกณฑ์ที่ ก.พ.ร. กำหนด ให้ ก.พ.ร. เสนอคณะรัฐมนตรีจัดสรรเงินรางวัล การเพิ่ม ประสิทธิภาพ ให้แก่ส่วนราชการนั้น หรือให้ส่วนราชการ ใช้เงินงบประมาณเหลือจ่าย ของส่วนราชการนั้น เพื่อนำไปใช้ในการปรับปรุงการปฏิบัติงาน ของส่วนราชการ หรือจัดสรรเป็นรางวัล ให้ข้าราชการในสังสัด ทั้งนี้ ตามหสักเกณฑ์ และวิธีการที่ ก.พ.ร. กำหนดโดยความเห็นชอบของคณะรัฐมนตรี 
<br><br>
<div class="act-center-text">
หมวด ๙<br>
บทเบ็ดเตล็ด<br>
--------------<br>
</div>

<p class="act-paragraph">มาตรา ๕๐ เพื่อให้การบริหารราชการ เป็นไปอย่างมีประสิทธิภาพ และคุ้มค่าในเชิงภารกิจของรัฐ ก.พ.ร. โดยความเห็นชอบของคณะรัฐมนตรี อาจกำหนดให้ส่วนราชการ ต้องปฏิบัติการใดนอกเหนือ จากที่กำหนดไว้ในพระราชกฤษฎีกานี้ รวมทั้ง กำหนดมาตรการอื่นเพิ่มเติมจากที่บัญญติไว้ในมาตรา ๔๘ และมาตรา ๔๙ ก็ได้
<br><br><p class="act-paragraph">มาตรา ๕๑ ในกรณีที่พระราชกฤษฎีกานี้ กำหนดให้ส่วนราชการต้องจัดทำแผนงานในเรื่องใด และมีกฎหมายฉบับอื่น กำหนดให้ส่วนราชการ ต้องจัดทำแผนงาน ในเรื่องเดียวกันทั้งหมดหรือบางส่วน เมื่อส่วนราชการ ได้จัดทำแผนงาน ตามกฎหมายฉบับใดฉบับหนึ่งแล้ว ให้ถือว่าส่วนราชการนั้น ได้จัดทำแผน ตามพระราชกฤษฎีกานี้ด้วยแล้ว
<br><br><p class="act-paragraph">มาตรา ๕๒ ให้องค์กรปกครองส่วนท้องถิ่น จัดทำหลักเกณฑ์การบริหารกิจการบ้านเมืองที่ดี ตามแนวทางของพระราชกฤษฎีกานี้ โดยอย่างน้อย ต้องมีหลักเกณฑ์เกี่ยวกับ การลดขั้นตอนการปฏิบัติงาน และการอำนวยความสะดวก และการตอบสนองความต้องการของประชาชน ที่สอดคล้องกับบทบัญญติ ในหมวด ๕ และหมวด ๗
<p class="act-paragraph">ให้เป็นหน้าที่ของกระทรวงมหาดไทย ดูแลและให้ความช่วยเหลือ องค์กรปกครองส่วนท้องถิ่น ในการจัดทำหลักเกณฑ์ตามวรรคหนึ่ง
<br><br><p class="act-paragraph">มาตรา ๕๓ ให้องค์การมหาชนและรัฐวิสาหกิจ จัดให้มีหลักเกณฑ์การบริหารกิจการบ้านเมืองที่ดี ตามแนวทางของพระราชกฤษฎีกานี้ 
<p class="act-paragraph">ในกรณีที่ ก.พ.ร. เห็นว่าองค์การมหาชน หรือรัฐวิสาหกิจใด ไม่จัดให้มีหลักเกณฑ์ตามวรรคหนึ่ง หรือมีแต่ไม่สอดคล้องกับพระราชกฤษฎีกานี้ ให้แจ้งรัฐมนตรี ซึ่งมีหน้าที่กำกับ ดูแล องค์การมหาชน หรือรัฐวิสาหกิจ เพื่อพิจารณาสั่งการให้องค์การมหาชน หรือรัฐวิสาหกิจนั้นดำเนินการให้ถูกต้องต่อไป<br><br>

ผู้รับสนองพระบรมราชโองการ <br>
&nbsp;พันตำรวจโท ทักษิณ ชินวัตร <br>
&nbsp;&nbsp;&nbsp;&nbsp;&nbsp;&nbsp;นายกรัฐมนตรี<br>




<br>
<u>หมายเหตุ</u>:-	เหตุผล ในการประกาศใช้พระราชกฤษฎีกาฉบับนี้ คือ โดยที่มีการปฏิรูประบบราชการ เพื่อให้การปฏิบัติงาน
ของส่วนราชการ ตอบสนองต่อการพัฒนาประเทศ และให้บริการแก่ประชาชน ได้อย่างมีประสิทธิภาพยิ่งขึ้น ซึ่งการบริหารราชการ และการปฏิบัติหน้าที่ ของส่วนราชการนี้ ต้องใช้วิธีการบริหารกิจการบ้านเมืองที่ดี เพื่อให้การบริหารราชการแผ่นดิน เป็นไปเพื่อประโยชน์สุข ของประชาชน เกิดผลสัมฤทธิ์ต่อภารกิจของรัฐ มีประสิทธิภาพ เกิดความคุ้มค่าในเชิงภารกิจของรัฐ ลดขั้นตอนการปฏิบัติงาน ที่เกินความจำเป็น และประชาชนได้รับการอำนวยความสะดวก และ ได้รับการตอบสนองความต้องการ รวมทั้งมีการประเมินผล การปฏิบัติราชการอย่างสมํ่าเสมอ และเนื่องจาก มาตรา ๓/๑ แห่งพระราชบัญญัติระเบียบบริหารราชการแผ่นดิน พ.ศ. ๒๕๓๔ ซึ่งแก้ไขเพิ่มเติมโดย พระราชบัญญัติ ระเบียบบริหารราชการแผ่นดิน (ฉบับที่ ๕) พ.ศ. ๒๕๔๕ บัญญัติให้ การกำหนดกลไก เกณฑ์ และวิธีการ ในการปฏิบัติราชการ และการสั่งการ ให้ส่วนราชการ และข้าราชการปฏิบัติราชการ เพื่อให้เกิดการบริหารกิจการบ้านเมืองที่ดี กระทำโดยตราเป็น พระราชกฤษฎีกา จึงจำเป็นต้องตราพระราชกฤษฎีกานี้ 
<br><br>

<strong>เหตุผล</strong>ในการประกาศใช้ พระราชกฤษฎีกา ว่าด้วยหลักเกณฑ์และวิธีการบริหารกิจการบ้านเมืองที่ดี (ฉบับที่ ๒) คือ โดยที่พระราชกฤษฎีกาว่าด้วยหลักเกณฑ์ และวิธีการบริหารกิจการบ้านเมืองที่ดี พ.ศ. ๒๕๔๖ กำหนดให้คณะรัฐมนตรีและหน่วยงานที่เกี่ยวข้อง จัดให้มีแผนการบริหารราชการแผ่นดินและแผนนิติบัญญัติขึ้น เพื่อเป็นกรอบในการบริหารราชการแผ่นดิน ให้มีความชัดเจน แต่เนื่องจากรัฐธรรมนูญแห่งราชอาณาจักรไทย พุทธศักราช ๒๕๖๐ ได้กำหนดให้รัฐ จัดให้มียุทธศาสตร์ชาติเป็นเป้าหมายการพัฒนาประเทศอย่างยั่งยืน และต่อมาได้มีการตราพระราชบัญญัติ การจัดทำยุทธศาสตร์ชาติ พ.ศ. ๒๕๖๐ และพระราชบัญญัติแผนและขั้นตอนการดำเนินการปฏิรูปประเทศ พ.ศ. ๒๕๖๐ ขึ้น ซึ่งกฎหมายดังกล่าวได้กำหนดให้มีการจัดทำกรอบในการพัฒนาประเทศอย่างยั่งยืนไว้ในรูป ยุทธศาสตร์ชาติซึ่งทุกหน่วยงานต้องปฏิบัติตาม ประกอบกับได้มีการจัดทำแผนการปฏิรูปประเทศเพื่อเป็นกลไก วิธีการ และขั้นตอนการดำเนินการปฏิรูปประเทศในด้านต่าง ๆ ขึ้นแล้ว จึงไม่มีความจำเป็นที่จะต้องจัดทำ แผนการบริหารราชการแผ่นดินและแผนนิติบัญญัติให้ซํ้าซ้อนกันอีก สมควรยกเลิกการจัดทำแผนการบริหารราชการแผ่นดิน และแผนนิติบัญญัติ และปรับปรุงการจัดทำแผนปฏิบัติราชการของส่วนราชการให้สอดคล้อง กับยุทธศาสตร์ชาติ แผนแม่บท แผนการปฏิรูปประเทศ แผนพัฒนาเศรษฐกิจและสังคมแห่งชาติ นโยบาย ของคณะรัฐมนตรีที่แถลงต่อรัฐสภา และแผนอื่นที่เกี่ยวข้อง รวมทั้งสมควรกำหนดให้การปฏิบัติงานที่เกี่ยวข้อง กับการบริการประชาชนและการติดต่อประสานงานระหว่างส่วนราชการด้วยกัน ต้องกระทำ โดยใช้แพลตฟอร์ม ดิจิทัลกลาง เพื่อให้สอดคล้องกับการปฏิรูปประสิทธิภาพในการปฏิบัติราชการและการบริหารราชการแผ่นดิน ตามรัฐธรรมนูญแห่งราชอาณาจักรไทย จึงจำเป็นต้องตราพระราชกฤษฎีกานี้

<br>
-----------<br><br>
<sup>๑</sup>มาตรา ๑๓-๑๕ ยกเลิก ตามพระราชกฤษฎีกา ว่าด้วยหลักเกณฑ์และวิธีการบริหารกิจการบ้านเมืองที่ดี (ฉบับที่ ๒) พ.ศ. ๒๕๖๒<br>
<sup>๒</sup>แก้ไข ตามพระราชกฤษฎีกา ว่าด้วยหลักเกณฑ์และวิธีการบริหารกิจการบ้านเมืองที่ดี (ฉบับที่ ๒) พ.ศ. ๒๕๖๒<br>
<sup>๓</sup>เพิ่ม ตามพระราชกฤษฎีกา ว่าด้วยหลักเกณฑ์และวิธีการบริหารกิจการบ้านเมืองที่ดี (ฉบับที่ ๒) พ.ศ. ๒๕๖๒<br>
<sup>๔</sup>เพิ่ม ตามพระราชกฤษฎีกา ว่าด้วยหลักเกณฑ์และวิธีการบริหารกิจการบ้านเมืองที่ดี (ฉบับที่ ๒) พ.ศ. ๒๕๖๒<br>
<sup>๕</sup>เพิ่ม ตามพระราชกฤษฎีกา ว่าด้วยหลักเกณฑ์และวิธีการบริหารกิจการบ้านเมืองที่ดี (ฉบับที่ ๒) พ.ศ. ๒๕๖๒<br>
<sup>๖</sup>เพิ่ม ตามพระราชกฤษฎีกา ว่าด้วยหลักเกณฑ์และวิธีการบริหารกิจการบ้านเมืองที่ดี (ฉบับที่ ๒) พ.ศ. ๒๕๖๒<br>


<sup>๗</sup> ยกเลิก ตามพระราชกฤษฎีกา ว่าด้วยหลักเกณฑ์และวิธีการบริหารกิจการบ้านเมืองที่ดี (ฉบับที่ ๒) พ.ศ. ๒๕๖๒<br>

<sup>๘</sup> เพิ่ม ตามพระราชกฤษฎีกา ว่าด้วยหลักเกณฑ์และวิธีการบริหารกิจการบ้านเมืองที่ดี (ฉบับที่ ๒) พ.ศ. ๒๕๖๒<br>

<sup>๙</sup>วรรคหนึ่ง มาตรา ๓๓ แก้ไข ตามพระราชกฤษฎีกา ว่าด้วยหลักเกณฑ์และวิธีการบริหารกิจการบ้านเมืองที่ดี (ฉบับที่ ๒) พ.ศ. ๒๕๖๒<br>

<sup>๑๐</sup>มาตรา ๓๔ แก้ไข ตามพระราชกฤษฎีกา ว่าด้วยหลักเกณฑ์และวิธีการบริหารกิจการบ้านเมืองที่ดี (ฉบับที่ ๒) พ.ศ. ๒๕๖๒<br><br>

</div>  <!--  end of Full Version div  -->
<script src="cont_full_version.js" type="text/javascript" language="JavaScript"></script>
</body>
</html>
